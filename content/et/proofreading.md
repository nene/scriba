## Teksti korrektuur ja toimetamine

Teksti korrektuur  tähendab teksti viimist vastavusse õigekeelsusnõuetega ja trükivigade parandamist. Trükivead on igasugused tehnilised apsakad, näiteks tühiku puudumine või tähtede vale järjekord. Korrektori ülesanne on niisiis põhiliste keelevigade parandamine.

Põhjalikumat tööd teeb **keeletoimetaja**, kes lisaks nimetatud toimingutele jälgib teksti loogilist ülesehitust, selgust ja ühemõttelisust, parandab loetavust ja stiilivigu. Oluline erinevus korrektori ja toimetaja vahel seisneb selles, et keeletoimetaja peab kontrollima ka fakte. Näiteks tuleb tehnilist tõlketeksti toimetades kõrvutada originaali ja tõlget ning parandada tõlkesse sattunud valed arvandmed. Iga kord ei saa usaldada ka originaali, mistõttu peab toimetaja kahtlema kõiges ja alati faktid üle kontrollima.

### Toimetamise ja korrektuuri vajadus

Öeldakse, et **toimetaja peab kaitsma autorit tema enda vigade eest**. On inimlik, et autoril satub teksti trüki- ja isegi õigekirjavigu. Selleks ongi vajalik, et töö loeks läbi kõrvaline isik, kes on spetsialiseerunud vigade otsimisele, leidmisele ja parandamisele. Heal keeletoimetajal on piisav kogemuste ja teadmiste pagas, ta teab, millele tähelepanu pöörata, ja oskab ära tunda tüüpilised veakohad.

Toimetaja peaks olema ideaalis viimane isik, kelle käest jõuab tekst lugejateni.

### Mida toimetamisel parandatakse

Üldiselt tuleb toimetades vaadata teksti kahte külge: tehnilist ja keelelist selgust. Tehniline külg tähendab seda, et rea- ja lõiguvahetuse töötlusvõtted, joondamine, lõigueristus, poolitamine, tühikute asetus jms peavad olema õiged. Keelt korrigeerides jälgitakse:

- õigekirja:
    - kokku- ja lahkukirjutamist,
    - algustähe õigekirja,
    - numbreid,
    - lühendeid,
    - häälikuõigekirja;
- vormi- ja sõnamoodustust;
- sõnade tähendusi;
- loogikavigu;
- kirjavahemärke;
- lauseehitust;
- stiili.
