## Suuline tõlge

Suuline tõlge kuulub pea iga tõlkebüroo teenuste hulka. Seda
kasutatakse konverentsidel, koosolekutel, kohtumistel – praktiliselt
igal pool, kus on tegu erinevat keelt rääkivate inimestega. Väga tihti
räägitakse suulisest tõlkest ka kui konverentsitõlkest, kuna
konverentsidel kasutatakse seda kõige enam. Lingvistid teevad vahet,
et suulist teksti tõlgib tõlk ja kirjalikku teksti tõlkija.

Suulise tõlke tellimise puhul peab alati arvestama, et tellimuse
edukaks täitmiseks on vaja üritusest vähemalt kolm nädalat, veelgi
parem aga kuu aega ette teatada. Klient peaks olema võimalikult
kohusetundlik ja kindlustama, et ettekannete autorid saadavad oma
ettekanded lubatud tähtajaks, ning varustama tõlgid vajalike
materjalidega vähemalt viis tööpäeva enne üritust. Lihtsamate kõnede
või tekstide puhul piisab ka kahest-kolmest päevast. Niimoodi saab
tõlk tagada parima kvaliteediga tulemuse, sest jõuab tutvuda ettekande
teema, kasutatavate mõistete, kõneleja keelekasutuse ja muu
olulisega. Materjalide puudumisel võivad tõlgid küsida sünkroontõlke
eest kõrgemat hinda või tööst hoopiski keelduda.

### Suulise tõlke liigid

#### Järeltõlge

Kõne tõlgitakse tavaliselt 5- kuni 15-minutiliste lõikude kaupa,
olenevalt teksti raskusest. Lühemate fraaside kaupa tõlkimist
nimetatakse ka papagoitamiseks. Järeltõlke puhul ei ole spetsiaalset
tehnikat vaja, tõlk kasutab tõlkimiseks kõne ajal tehtud märkmeid.

#### Sünkroontõlge

Tõlkimine toimub tõlkekabiinis samal ajal, kui kõneleja räägib ning
sihtkeelne tekst jõuab kuulajateni läbi spetsiaalsete
kõrvaklappide. Sünkroontõlke kabiinis on alati vähemalt kaks tõlki,
sest üks tõlk ei jõua rohkem kui pool tundi järjest tõlkida.

#### Sosintõlge

Sarnane sünkroontõlkega, sest tõlgitakse sellal, kui kõneleja räägib,
aga erinevus on selles, et ei kasutata tõlketehnikat ja tõlgitakse
sosistades ainult paarile inimesele.

#### Lehelt tõlkimine

Sellisel juhul ei tõlgita mitte suulist teksti, vaid loetakse paberilt
originaalkeeles materjali, mille tõlge kantakse suuliselt ette.

### Suulise tõlke tellimine

Suulise tõlke kõige enam kasutatavad liigid on sünkroon-, järel- ja
sosintõlge. Vähem kasutatakse lehelt tõlkimist ja viipekeele
tõlget. Rääkida võib veel konverentsitõlkest, mis on üldjuhul
sünkroontõlge. Valdkonna järgi võib eristada kohtu-, meedia-,
riigiasutuste ja Euroopa Liidu tõlget.

### Suulise tõlke hind

Suulise tõlke hinda arvestatakse tundide alusel. Kui üritus kestab
enam kui ühe päeva, võib olla kasulikum arvestada tasu
päevahinnana. Esmapilgul võib tunnihind küll ehmatavalt kõrge tunduda,
aga ei tohi unustada, et tõlkimisele eelneb põhjalik ettevalmistus,
mille käigus viib tõlk ennast kurssi ürituse teemaga, esitusele
tulevate ettekannetega ning vastava terminoloogiaga. Kui tõlgil tuleb
sõita teise linna, võivad hinnale lisanduda transpordikulud ning
tõlketehnika transpordi ja rendi kulud (sünkroontõlke puhul).

