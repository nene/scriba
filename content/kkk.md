## Korduma kippuvad küsimused

### Kui palju maksab tõlge?

Tõlke hind sõltub eelkõige teksti pikkusest ehk tähemärkide arvust ja
keelest. Üheks arvestuslikuks leheküljeks loetakse 1800 tähemärki koos
tühikutega. Meie arvestame tõlkehinda algteksti mahu järgi ja seega
hind tõlkimise käigus kliendi jaoks ei muutu (v.a failiformaatide
puhul, kust pole võimalik teksti kätte saada, nt skaneeritud
dokumendid). Tähemärkide arvu saate kontrollida näiteks Microsoft
Wordis. Tõlke hinna kujunemisel mängib rolli ka terminoloogia, mis
võib hinda kergitada. Korrektuuri tegemine ja väljastusülevaatus on
juba arvestatud tõlke hinna sees. Kõige kindlam on alati küsida
hinnapakkumist.

### Mis võib tõlke hinnale lisanduda?

Tõlke hinnale võivad lisanduda mis tahes tellitud teenuste tasud. Iga
tõlke hind sisaldab juba korrektuuri, toimetamist ja
väljastusülevaatust. Peale selle võib aeg-ajalt olla tarvidus tekst
arvutisse ümber trükkida, seda kujundada, küljendada, pilte skaneerida
ning tekstile lisada jne. Veel võib eraldi teenusena käsitleda
terminibaasi koostamist, mida saab järgnevate tõlgete juures edukalt
kasutada.

### Kuidas tõlget notariaalselt kinnitada? Miks seda vaja on?

Tõlget on vaja notariaalselt kinnitada siis, kui on tarvis tõestada
dokumendi tõlke õigsust näiteks selle kasutamiseks välisriigis. Peale
notariaalse kinnitamise on tihti vaja dokument ka apostillida või
legaliseerida, mistõttu tuleks eelnevalt vastavast ametiasutusest
järele uurida, mis nõudmised teie dokumendi esitamisele
kehtivad. Kinnitamise jaoks pöörduge tõlkebüroo Scriba poole ning meie
omakorda kasutame kas notari või vandetõlgi abi.

### Miks on apostillimine vajalik?

Apostillimine on vajalik sel juhul, kui teil on vaja välisriigis
tõestada, et Eestis välja antud dokument on ehtne. Apostilliga peab
kinnitama ainult avalikud ehk ametlikud dokumendid, näiteks notari või
vandetõlgi väljastatud dokumendid. Eradokumente ei ole vaja niimoodi
tõendada. Jälgima peab ka seda, et apostillitud dokumendid kehtivad
ainult nendes riikides, mis on liitunud apostillimiskonventsiooniga
(vt konventsiooniga liitunud riikide nimekirja). Riikides, mis ei ole
selle konventsiooniga liitunud, peab dokumendi ehtsuse tõestamiseks
läbima legaliseerimisprotsessi, mille käigus kinnitab
välisministeerium dokumendi ehtsust ning seda peab tegema ka vastava
välisriigi samaväärne asutus.

### Miks peaks lokaliseerima?

Lokaliseerimine ehk materjali teise kultuuriruumiga kohandamine on
vajalik siis, kui lisaks teksti tõlkimisele tuleb tööd teha ka
piltide, kujunduse või vormistamisega. See ei puuduta kindlasti kõiki
tekstitüüpe. Lokaliseerimine on laiemalt levima hakanud alles
viimastel aastatel. See kujunes välja kodulehekülgede tõlkimisest, kus
lisaks tekstile peab muutma ka kujundust, mõnikord vahetama välja
pilte ning muid illustreerivaid materjale. Peale selle
lokaliseeritakse ka kasutusjuhendeid, tarkvara, visiitkaarte jms, kus
leidub materjali, mida vormistatakse või esitatakse kultuurides
erinevalt. Selle alla kuuluvad näiteks kuupäevade esitamise viis,
mõõtühikud (naelad või kilogrammid), tavad veebilehtede kujundamisel,
informatsiooni esitamise järjekord jne.
